---
date: "2023-04-15"
title: "Uyku ve Rızık"
subtitle: "Gerçekten başarının şifresi erken uyanmak olabilir mi?"
tweetUrl: https://twitter.com/ademilter/status/1647209142744932352
---

Kimi zaman motivasyon konuşmalarında ve kimi zaman zengin insanların söyleşilerinde
denk geldiğimiz **“sabah 4 gibi uyanıyorum”** cümlesiyle çoğu zaman dalga geçip, tiye alıyoruz.
Peki ya gerçekten başarının ve maddi zenginliğin şifresi bu olabilir mi?

Ben Müslüman olduğum için konuya bu perspektiften bakacağım.

İslam'da gece uykusu dışında üç çeşit uyku var. Ben bunlardan gaylule uykusuna dikkat çekeceğim.

**Gaylule**: Ortalığın aydınlanmaya başladığı vakitten, güneşin tamamen doğup kerahet vaktinin
çıkıncaya kadar geçen süre.

İnsanın en dinç ve en üretken zamanı sabahın bu saatlerinde oluyor. Daha önce
(zorunda olmadan, isteyerek) güne erken başlamış herkes bunu iyi bilecektir.
Bu üretken saati kaçırdıktan sonraki dilimlerde uyanan insanın (tabiri caizse)
şirazesi kayıyor ve güne yorgun başlıyor (kendimden biliyorum).
Yani hem rızık kaçıyor hem fiziksel çöküş oluyor. Rızık nasıl kaçıyor?

<Quote caption="Beyhakî, el-âdâb, 1/276; Şarani, Levakıh-u'l-Envar, s. 295">
  Sabah namazından sonra uyumak rızka manidir.
</Quote>

Girişte de belirttiğim gibi, bu eylemin çıktısını başarı ve maddi zenginlik olarak ikiye ayırdım.
Her sabah erken kalkan zengin olacak diye anlaşılmasını istemem.
Başarı dediğim şey; öğrenmek veya bir iş tamamlamak için çıkılan yolda olumlu sonuç almak diyebilirim.
**_"Peki başarıya ulaşmak için ille de sabahın nurunda mı uyanmam lazım? Ben gece çalışarak da başarıyorum"_** diyen olabilir.
Buradaki konu zaten işin hikmet ve manevi boyutu.

**İşin manevi boyutuyla birleştiğinde** başarıların toplamı maddi gücü getirme olasılığını yükseltiyor.

<Quote caption="Necm, 53/39">İnsana ancak çalıştığının karşılığı vardır.</Quote>

Ayetten de anlayacağımız üzere; her sabah erkenden kalkmak CEO olmak için yeterli değil.
Allah (cc) şart koşuyor, erkenden kalkıp emek veren insanların emeklerinin zayi olmayacağına söz veriyor.

Üstelik dikkat ederseniz Allah (cc) bu ayetinde sadece inananlara değil, insanlığa sesleniyor.
Yani bu kural sadece Müslümanlar için değil, her kim bu öğüte uyarsa rızıklanacağını anlıyoruz.

İnananlar için sabah namazından sonra uyumamak (inanmayanlar için o vakitlerde ayakta olmak)
ve rızkını araması öğütleniyor. Her sabah dağıtılan rızıktan mahrum
olmamak adına buna çok dikkat etmek gerekiyor.

- [https://sorularlaislamiyet.com/sabah-namazindan-sonra-ve-ikindi-vakti-ile-aksam-ezani-arasi-uyumak-feylule-gaylule-ve-kaylule](https://sorularlaislamiyet.com/sabah-namazindan-sonra-ve-ikindi-vakti-ile-aksam-ezani-arasi-uyumak-feylule-gaylule-ve-kaylule)
- [https://sorularlaislamiyet.com/insan-icin-ancak-calistiginin-karsiligi-vardir-ayetini-aciklar-misiniz-her-turlu-calismalarda](https://sorularlaislamiyet.com/insan-icin-ancak-calistiginin-karsiligi-vardir-ayetini-aciklar-misiniz-her-turlu-calismalarda)